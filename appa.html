<html>
<head>
<meta http-equiv="Content-Type" content="text/html; charset=utf-8"/>
<title>W obronie Wolności: Spis treści</title>
</head>
<body>
<style>
p {
	margin: 0;
	text-indent: 1em;
}
blockquote {
	margin: 2em 1em;
}
</style>
<H2>Dodatek A</H2>
<H3>Terminologia</H3>

<p>W większości przypadków terminu GNU/Linux używałem dla oznaczenia wolego systemu operacyjnego, zaś nazwy Linux - dla oznaczenia samego jądra tegoż systemu. Najbardziej zauważalne odstępstwo od tej zasady miało miejsce w <a href="ch09.html">rozdziale 9</a>. W jego końcowej części opisywałem pierwszą fazę powstawania Linuksa jako ewolucyjnej odrośli Miniksa. Można bezpiecznie uznać, że w ciągu dwóch pierwszych lat realizacji tego projektu Torvalds i jego koledzy pracowali niezależnie, niewiele zapożyczając ze stworzonego przez Stallmana systemu GNU. Stopniowo zaczęli sięgać po takie zasoby jak GNU C Compiler i GNU Debugger.</p>

<p>Ponadto przed rokiem 1993 Stallman również nie naciskał na informowanie o dokonanych zapożyczeniach.</p>

<p>Niektórzy mogą uznać za arbitralną decyzję o używaniu w książce nazwy GNU/Linux dla późniejszych wersji systemu. Chcę jednak zaznaczyć, że nie był to wstępny warunek pozyskania współpracy Stallmana przy pracy nad tą książką. Była to moja samodzielna decyzja wynikająca częściowo z modularnej natury samego systemu operacyjnego i związanej z nim społeczności, a częściowo - z apolitycznej natury nazwy Linux. Używanie nazwy apolitycznej w biografii Richarda Stallmana wydawało mi się niestosowne.
</p>
<p>W ostatniej fazie pracy nad książką, gdy stało się jasne, że wydawcą będzie O'Reilly &amp; Associates, Stallman stwierdził, że używanie nazwy GNU/Linux zamiast Linux jest warunkiem jego pomocy w reklamowaniu książki po jej opublikowaniu. Gdy zostałem o tym poinformowany, przesłałem Stallmanowi do oceny to, co już zostało napisane, nie mając pojęcia, czy uzna, że postawiony warunek został spełniony. </p>

<p>Podobnie rzecz się miała z terminami "free software" (wolne oprogramowanie) i "open source" (oprogramowanie open source). Również w tym przypadku byłem za stosowaniem wymowniejszego politycznie terminu "wolne oprogramowanie", gdy opisywane były programy, które swobodnie można było kopiować i modyfikować. Choć termin "oprogramowanie open source" jest popularniejszy, zdecydowałem się używać go jedynie do opisywania grup i firm będących zwolennikami tej nazwy i tego oprogramowania. Jednakże w pewnych przypadkach obie nazwy są całkowicie równoważne i mogą być stosowane wymiennie - wówczas postępowałem zgodnie z radą Christine Peterson, osoby, której kompetencje w dziedzinie nazw są ogólnie uznane. Peterson pisze: "Termin <i>wolne oprogramowanie</i> powinien być nadal używany tam, gdzie lepiej odpowiada sytuacji i kontekstowi. <i>Open source</i> przyjęło się, gdyż nowy termin był potrzebny, a nie dlatego że jest idealny".
</p>


</body>
</html>